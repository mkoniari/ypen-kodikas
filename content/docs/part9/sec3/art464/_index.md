---
weight: 465
title: "Άρθρο 465 Περιφερειακά Συμβούλια Αρχιτεκτονικής"
slug: art465
prev: art464
next: art466
---

1\. Με απόφαση του Γενικού Γραμματέα Χωρικού Σχεδιασμού και Αστικού Περιβάλλοντος του Υπουργείου Περιβάλλοντος και Ενέργειας συγκροτείται στην έδρα κάθε περιφερειακής διεύθυνσης ελέγχου δόμησης περιφερειακού παρατηρητηρίου Περιφερειακό Συμβούλιο Αρχιτεκτονικής (ΠΕ.Σ.Α.).

2\. Το ΠΕ.Σ.Α. έχει τις εξής αρμοδιότητες:

α) αποφασίζει επί των προσφυγών που υποβάλλονται κατά των γνωμοδοτήσεων των Συμβουλίων Αρχιτεκτονικής στις περιπτώσεις της παρ. 12 [του άρθρου 464 ]({{< relref "art464" >}} "Δείτε το Σχετικό")και [του άρθρου 204]({{< relref "art204" >}} "Δείτε το Σχετικό").

β) ελέγχει τις υπαγωγές αυθαίρετων κατασκευών που έχουν ανεγερθεί σε διατηρητέα κτίρια, σύμφωνα με [το άρθρο 406]({{< relref "art406" >}} "Δείτε το Σχετικό").

3\. Τα ΠΕ.Σ.Α. είναι πενταμελή και αποτελούνται από:

α) Έναν (1) αρχιτέκτονα μηχανικό με Α΄ βαθμό της περιφερειακής διεύθυνσης ελέγχου δόμησης περιφερειακού παρατηρητηρίου, με τον αναπληρωτή του. Αν δεν υπάρχει υπάλληλος με την ανωτέρω ειδικότητα ως πρόεδρος ή αναπληρωτής προέδρου του Σ.Α. μπορεί να οριστεί αρχιτέκτονας – μηχανικός με Α΄ βαθμό της περιφέρειας ή άλλου φορέα του ευρύτερου δημόσιου τομέα.

β) Έναν (1) αρχιτέκτονα μηχανικό, μηχανικό με Α΄ βαθμό σε υπηρεσία δόμησης της περιφέρειας, με τον αναπληρωτή του.

γ) Δύο (2) αρχιτέκτονες – μηχανικούς, εκπροσώπους του Τ.Ε.Ε. και Σ.Α.Δ.Α.Σ.-Π.Ε.Α., αντιστοίχως, με τους αναπληρωτές τους, οι οποίοι πληρούν τις προϋποθέσεις εγγραφής στα μητρώα Σ.Α. της παρ. 7 [του άρθρου 464 ]({{< relref "art464" >}} "Δείτε το Σχετικό")και επιλέγονται με κλήρωση από μητρώα, τα οποία τηρούνται σε κάθε περιφερειακή ενότητα, με μέριμνα του προϊσταμένου της διεύθυνσης περιφερειακού παρατηρητηρίου και τα οποία συντάσσονται με τη σύμφωνη γνώμη του Τ.Ε.Ε. και του Σ.Α.Δ.Α.Σ.-Π.Ε.Α., αντιστοίχως.

δ) Έναν (1) αρχιτέκτονα καθηγητή οποιασδήποτε βαθμίδας αρχιτεκτονικής σχολής, με τον αναπληρωτή του.

4\. Γραμματέας του Συμβουλίου και αναπληρωτής του ορίζεται υπάλληλος του της περιφερειακής διεύθυνσης ελέγχου δόμησης περιφερειακού παρατηρητηρίου ή, αν δεν υπάρχει, υπάλληλος της περιφέρειας.

5\. Η θητεία των μελών είναι διετής. Ως προς τη λειτουργία του ΠΕ.Σ.Α. ισχύουν, κατά τα λοιπά, τα οριζόμενα στις παραγράφους 9 έως και 11 του προηγούμενου άρθρου.


