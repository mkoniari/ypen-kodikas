---
weight: 474
title: "Άρθρο 474 Ηλεκτρονικό Μητρώο Χωρικών Μελετών"
slug: art474
prev: art473
next: art475
---

1\. Δημιουργείται Ηλεκτρονικό Μητρώο Χωρικών Μελετών (Η.Μ.Χ.Μ.), το οποίο τηρείται στο Υπουργείο Περιβάλλοντος και Ενέργειας.

2\. Στο Η.Μ.Χ.Μ. καταχωρίζονται οι πληροφορίες και τα έγγραφα, προπαρασκευαστικά και τελικά, καθόλα τα στάδια της διαδικασίας για την έκδοση ή τροποποίηση πλαισίου ή σχεδίου σε οποιοδήποτε επίπεδο χωροταξικού ή πολεοδομικού σχεδιασμού.

3\. Οι πληροφορίες και τα στοιχεία της παρ. 2 καταχωρίζονται στο Η.Μ.Χ.Μ. αμελλητί από την αρμόδια υπηρεσία.

4\. Οι προδιαγραφές του Η.Μ.Χ.Μ. διασφαλίζουν:

α) την εγκυρότητα, πληρότητα, διαθεσιμότητα και ακρίβεια των περιεχομένων του,

β) την ασφαλή υποβολή των δεδομένων και πληροφοριών μέσω του διαδικτύου,

γ) την αναζήτηση στα περιεχόμενά του, μέσω μεταδεδομένων,

δ) την απαγόρευση της διαγραφής των περιεχομένων του,

ε) τη διασύνδεση και διαλειτουργικότητα με ηλεκτρονικά μητρώα άλλων δημόσιων αρχών, μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων δημόσιας διοίκησης του Υπουργείου Ψηφιακής Διακυβέρνησης, σύμφωνα με το<a href="https://ia37rg02wpsa01.blob.core.windows.net/fek/01/2020/20200100184.pdf" title="Δείτε το Σχετικό"> άρθρο 84 του ν. 4727/2020</a> (Α\` 184), και ιδίως, με το πληροφοριακό σύστημα της «ΔΙΑΥΓΕΙΑΣ» και της «Εθνικής Υποδομής Γεωχωρικών Πληροφοριών»,

στ) τη συμβατότητα με τον «Ενιαίο Ψηφιακό Χάρτη».

5\. Το κοινό έχει δικαίωμα ελεύθερης και δωρεάν πρόσβασης στο Η.Μ.Χ.Μ. για ενημέρωση, μεταφόρτωση των δεδομένων και συμμετοχή στη διαβούλευση.

6\. Μετά από την 1.1.2021, όλα τα έγγραφα που αφορούν στην έκδοση, αναθεώρηση ή τροποποίηση πλαισίου ή σχεδίου χωροταξικού ή πολεοδομικού σχεδιασμού οποιουδήποτε επιπέδου, διακινούνται αποκλειστικά μέσω του Η.Μ.Χ.Μ.. Η δημόσια διαβούλευση διεξάγεται μέσω του Η.Μ.Χ.Μ.


