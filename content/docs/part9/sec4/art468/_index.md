---
weight: 469
title: "Άρθρο 469 Επιτροπές εξέτασης προσφυγών αυθαιρέτων - Συγκρότηση, σύνθεση και αρμοδιότητες"
slug: art469
prev: art468
next: art470
---

1\. Σε κάθε περιφερειακή ενότητα συνιστάται επιτροπή εξέτασης προσφυγών αυθαιρέτων, η οποία αποτελείται από:

α) Τον προϊστάμενο του τμήματος του οικείου παρατηρητηρίου δομημένου περιβάλλοντος, ως πρόεδρο, με τον αναπληρωτή του,

β) έναν (1) μηχανικό Π.Ε., ειδικότητας πολιτικού μηχανικού ή αρχιτέκτονα μηχανικού ή τοπογράφου μηχανικού ή χωροτάκτη - πολεοδόμου, υπάλληλο της υπηρεσίας δόμησης της περιφερειακής ενότητας, με τον αναπληρωτή του,

γ) έναν (1) μηχανικό Π.Ε., εκπρόσωπο του Τ.Ε.Ε., ειδικότητας πολιτικού μηχανικού ή αρχιτέκτονα μηχανικού ή τοπογράφου μηχανικού ή χωροτάκτη - πολεοδόμου,

δ) έναν (1) μηχανικό Π.Ε. ή Τ.Ε., εκπρόσωπο του δήμου,

ε) έναν (1) δικηγόρο, τουλάχιστον πενταετούς εμπειρίας που ορίζεται από τον οικείο Δικηγορικό Σύλλογο, κατόπιν ηλεκτρονικής κληρώσεως.

Η επιτροπή εξέτασης προσφυγών αυθαιρέτων συγκροτείται με απόφαση του οικείου περιφερειάρχη.

Με την ανωτέρω απόφαση ορίζεται και ένας γραμματέας με τον αναπληρωτή του, από τους υπαλλήλους του οικείου τμήματος παρατηρητηρίου δομημένου περιβάλλοντος.

2\. Η θητεία των μελών των περ. α και β είναι τριετής και των υπολοίπων ετήσια.

3\. Η επιτροπή έχει απαρτία όταν παρευρίσκονται ο πρόεδρος ή ο αναπληρωτής του και δύο (2) από τα μέλη του.

4\. Η επιτροπή εξέτασης προσφυγών αυθαιρέτων εξετάζει:

α) τις προσφυγές κατά των εκθέσεων αυτοψίας αυθαιρέτων που συντάσσουν οι ελεγκτές δόμησης,

β) τις προσφυγές κατά των πορισμάτων των ελεγκτών δόμησης, που έχουν προκύψει από τη διαδικασία του δειγματοληπτικού ελέγχου των υπαγωγών, σύμφωνα με τους νόμους 3843/2010 (Α’62), 4014/2011 (Α’ 209), 4178/2013 (Α’ 174), τον 4495/2017 (Α’ 167) και τον παρόντα,

γ) τις εκκρεμείς ενστάσεις, σύμφωνα με το <a href="https://ia37rg02wpsa01.blob.core.windows.net/fek/01/1998/19980100195.pdf" title="Δείτε το Σχετικό">άρθρο 4 του π.δ. 267/1998</a> (Α 195), καθώς και τις εκκρεμείς προσφυγές κατά εκθέσεων αυτοψίας ύστερα από εισήγηση του οικείου τοπικού παρατηρητηρίου,

δ) τη δυνατότητα αποδοχής ή μη της υποβολής τροποποίησης της δήλωσης υπαγωγής, προκειμένου να υποβληθούν πρόσθετα στοιχεία, σύμφωνα με το τελευταίο εδάφιο [του άρθρου 386]({{< relref "art386" >}} "Δείτε το Σχετικό").

5\. Η επιτροπή συνεδριάζει τουλάχιστον δυο (2) φορές το μήνα και εκδικάζει προσφυγές εντός σαράντα (40) ημερών από την άσκησή τους. Οι ενδιαφερόμενοι ενημερώνονται για την ημερομηνία συζήτησης της προσφυγής τους ενώπιον της επιτροπής και μπορούν να παρίστανται κατά τη συζήτησή της, εφόσον το επιθυμούν, για να εκθέσουν τις απόψεις τους.

6\. Η επιτροπή μπορεί να αναβάλει μόνο μια φορά τη λήψη της απόφασης, ανακοινώνει δε κατά τη συζήτηση αυτή τη νέα ημερομηνία συζήτησης, η οποία ορίζεται εντός τριάντα (30) ημερών.

7\. Η απόφαση της επιτροπής εκδίδεται εντός είκοσι (20) ημερών από την ημερομηνία της συζήτησής της και κοινοποιείται στον προσφεύγοντα μέσω ηλεκτρονικού ταχυδρομείου ή συστημένης επιστολής στη διεύθυνση που έχει δηλώσει.


