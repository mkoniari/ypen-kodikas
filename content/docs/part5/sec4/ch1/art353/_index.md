---
weight: 353
title: "Άρθρο 353 Περιφερειακές διευθύνσεις ελέγχου δόμησης -"
slug: art353
prev: art352
next: art354
---

**Περιφερειακά παρατηρητήρια και τμήματα ελέγχου**

**δόμησης - τοπικά παρατηρητήρια**

1\. Στην έδρα κάθε περιφέρειας συνιστάται ως όργανο της περιφέρειας, Περιφερειακή διεύθυνση ελέγχου δόμησης - περιφερειακά παρατηρητήρια, σύμφωνα με το<a href="https://ia37rg02wpsa01.blob.core.windows.net/fek/01/2010/20100100087.pdf" title="Δείτε το Σχετικό"> άρθρο 3 του ν. 3852/2010</a> (Α’ 87), με κατά τόπον αρμοδιότητα αυτή της οικείας περιφέρειας.

Ειδικά για την Περιφέρεια Νοτίου Αιγαίου συνιστώνται δύο (2) περιφερειακές διευθύνσεις ελέγχου δόμησης, ήτοι περιφερειακή διεύθυνση ελέγχου δόμησης - Περιφερειακό Παρατηρητήριο Δωδεκανήσων με έδρα τη Ρόδο και περιφερειακή διεύθυνση ελέγχου δόμησης -Περιφερειακό Παρατηρητήριο Κυκλάδων με έδρα τη Σύρο.

2\. Στην έδρα κάθε περιφερειακής ενότητας συνιστάται ως όργανο της περιφέρειας τμήμα ελέγχου δόμησης - τοπικό παρατηρητήριο, με κατά τόπον αρμοδιότητα αυτή της οικείας περιφερειακής ενότητας, τα οποία υπάγονται ως υπηρεσίες στην αντίστοιχη περιφερειακή διεύθυνση ελέγχου δόμησης - περιφερειακό παρατηρητήριο.

3\. Με προεδρικό διάταγμα, το οποίο εκδίδεται κατόπιν προτάσεως των αρμοδίων Υπουργών Εθνικής Οικονομίας και Οικονομικών, Εσωτερικών και Περιβάλλοντος και Ενέργειας καθορίζεται η στελέχωση, το αναγκαίο προσωπικό, η κατάρτισή του, η υλικοτεχνική υποδομή, καθώς και κάθε άλλο θέμα σχετικό με την οργάνωση και λειτουργία των περιφερειακών διευθύνσεων ελέγχου δόμησης - περιφερειακών παρατηρητηρίων και των αντίστοιχων τμημάτων - τοπικών παρατηρητηρίων.


