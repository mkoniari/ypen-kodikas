---
weight: 304
title: "Άρθρο 304 Γενικές, μεταβατικές και εξουσιοδοτικές διατάξεις"
slug: art304
prev: art303
next: art305
---

1\. Κατά τον πολεοδομικό σχεδιασμό και τον καθορισμό των γενικών κατηγοριών χρήσεων γης είναι δυνατόν να απαγορεύονται ή να επιτρέπονται μόνο υπό όρους, περιορισμούς ή προϋποθέσεις ορισμένες από τις ειδικές κατηγορίες χρήσεων που κατ\` αρχήν επιτρέπονται σε αυτές σύμφωνα με τις διατάξεις των άρθρων 284 έως 303. Η απαγόρευση ή οι όροι, οι περιορισμοί ή οι προϋποθέσεις του πρώτου εδαφίου μπορεί να αφορούν και τμήματα οικοδομικών τετραγώνων ή οικοπέδων ή και ορόφους κτιρίων.

2\. Οι εγκαταστάσεις Μέσων Μαζικής Μεταφοράς δύναται να χωροθετούνται σε όλες τις κατηγορίες χρήσεων γης ανάλογα με τις ανάγκες του σχεδιασμού.

3\. Με την επιφύλαξη της παρ. 5 χρήσεις γης που έχουν καθοριστεί με εγκεκριμένα Γ.Π.Σ./Σ.Χ.Ο.Ο.Α.Π. πριν από τις 29.6.2018 (ημερομηνία δημοσίευσης του <a href="https://ia37rg02wpsa01.blob.core.windows.net/fek/01/2018/20180100114.pdf" title="Δείτε το Σχετικό">π.δ. 59/2018</a>, Α΄114) βάσει των διατάξεων του <a href="https://ia37rg02wpsa01.blob.core.windows.net/fek/01/1980/19800100027.pdf" title="Δείτε το Σχετικό">π.δ. 81/1980</a> (Α΄ 27) και π.δ. 23.2/6.3.1987 (Δ΄ 166) εξακολουθούν να ισχύουν όπως καθορίστηκαν.

4\. Από τις 29.6.2018 (ημερομηνία δημοσίευσης του <a href="https://ia37rg02wpsa01.blob.core.windows.net/fek/01/2018/20180100114.pdf" title="Δείτε το Σχετικό">π.δ. 59/2018</a>, Α΄114), η έγκριση ή αναθεώρηση των εγκεκριμένων πολεοδομικών σχεδίων (Γ.Π.Σ., Σ.Χ.Ο.Ο.Α.Π., Τ.Π.Σ. κ.λπ.) ακολουθεί τις διατάξεις των άρθρων 284 έως 304, εκτός αν έχει γνωμοδοτήσει το αρμόδιο όργανο (ΣΥ.ΠΟ.Θ.Α./ΚΕ.ΣΥ.ΠΟ.Θ.Α.). Είναι δυνατό μετά από αιτιολογημένη εισήγηση της αρμόδιας υπηρεσίας και σύμφωνη γνώμη του αρμοδίου οργάνου (ΣΥ.ΠΟ.Θ.Α./ΚΕ.ΣΥ.ΠΟ.Θ.Α) να ισχύσουν οι διατάξεις του παρόντος Τμήματος.

5\. Στις περιοχές των άρθρων 5, 6, 7 και 10 του από 23.2.1987 π.δ. (Δ’ 166) από τις 29.6.2018 (ημερομηνία δημοσίευσης του <a href="https://ia37rg02wpsa01.blob.core.windows.net/fek/01/2018/20180100114.pdf" title="Δείτε το Σχετικό">π.δ. 59/2018</a>, Α΄114), παράλληλα με τις χρήσεις γης που προβλέπονται από ισχύοντα Γ.Π.Σ. και Σ.Χ.Ο.Ο.Α.Π., ισχύουν και οι χρήσεις γης που προβλέπονται στα άρθρα 289, 291, 292, 294, ακόμη και στις περιπτώσεις που η περιοχή έχει πολεοδομηθεί. Στις περιοχές [του άρθρου 3 ]({{< relref "art3" >}} "Δείτε το Σχετικό")του από 23.2.1987 π.δ. (Δ΄166) που καθορίζονται από ισχύοντα Γενικά Πολεοδομικά Σχέδια (Γ.Π.Σ.) και Σχέδια Χωρικής και Οικιστικής Οργάνωσης Ανοικτών Πόλεων (Σ.Χ.Ο.Ο.Α.Π.) επιτρέπεται η χρήση δέκα έξι (16) [του άρθρου 300 ]({{< relref "art300" >}} "Δείτε το Σχετικό")του παρόντος, ακόμη και στις περιπτώσεις που η περιοχή έχει πολεοδομηθεί.

6\. Σε νομίμως υφιστάμενες φαρμακαποθήκες σε περιοχές γενικής κατοικίας και πολεοδομικού κέντρου ανεξαρτήτως της συνολικής επιφάνειας δόμησης, νομίμως γίνεται η ανανέωση της άδειας λειτουργίας. Οι διατάξεις της παρούσας εφαρμόζονται υπό την προϋπόθεση ότι έχουν τηρηθεί οι διατάξεις της περιβαλλοντικής νομοθεσίας.

7\. Ελεύθεροι κοινόχρηστοι χώροι και χώροι αστικού πρασίνου προβλέπονται σε όλες τις γενικές ή ειδικές κατηγορίες χρήσεων.

8\. Με το οικείο σχέδιο του πρώτου ή δεύτερου επιπέδου του πολεοδομικού σχεδιασμού μπορεί να απαγορεύεται ή να επιτρέπεται υπό προϋποθέσεις η κατασκευή δεξαμενών νερού, μονάδων αφαλάτωσης και λιμνοδεξαμενών.

9\. Από τις 29.6.2018 (ημερομηνία δημοσίευσης του <a href="https://ia37rg02wpsa01.blob.core.windows.net/fek/01/2018/20180100114.pdf" title="Δείτε το Σχετικό">π.δ. 59/2018</a>, Α΄114) καταργείται κάθε άλλη διάταξη που αντίκειται στα άρθρα του παρόντος Τμήματος.

10\. Με προεδρικό διάταγμα που εκδίδεται με πρόταση του Υπουργού Περιβάλλοντος και Ενέργειας μπορεί να συμπληρώνονται ή να τροποποιούνται οι γενικές ή ειδικές κατηγορίες χρήσεων γης, εφόσον απαιτείται από τις ανάγκες του πολεοδομικού σχεδιασμού.

**TMHMA VII - ΔΟΜΗΣΗ ΣΤΙΣ ΑΚΤΕΣ**


