---
weight: 260
title: "Άρθρο 260 Εμπορικές αποθήκες"
slug: art260
prev: art259
next: art261
---

1.  Για την κατασκευή των εμπορικών αποθηκών, απαιτείται έγκριση του οικείου εμπορικού και βιομηχανικού επιμελητηρίου.

2.  Οι όροι και περιορισμοί δόμησης των γηπέδων για την ανέγερση εμπορικών αποθηκών καθορίζονται ως εξής:

α) μέγιστο ποσοστό κάλυψης του γηπέδου: σε δέκα οκτώ τοις εκατό (18%) της επιφάνειάς του,

β) μέγιστος αριθμός ορόφων δύο (2) με μέγιστο ύψος επτάμισι (7,5) μ., μετρούμενο από το γύρω φυσικό ή διαμορφωμένο έδαφος. Το παραπάνω ύψος μπορεί να φθάσει έως ένδεκα (11) μ. όταν αυτό επιβάλλεται για λόγους λειτουργικούς μετά από γνώμη του αρμόδιου φορέα,

γ) ο Σ.Δ. του γηπέδου ορίζεται σε 0,18,

δ) επιτρέπεται η κατασκευή περισσότερων από ένα κτιρίων στο γήπεδο,

ε) Με απόφαση του γραμματέα της αποκεντρωμένης διοίκησης, ύστερα από γνωμοδότηση του οικείου ΣΥ.ΠΟ.Θ.Α. επιτρέπεται παρέκκλιση του συντελεστή κατ\` όγκο εκμετάλλευσης,

στ) Με την ίδια διαδικασία της ανωτέρω περίπτωσης ε\`, επιτρέπεται κατά παρέκκλιση του δεύτερου εδαφίου της περίπτωσης β΄:

-η αύξηση του ύψους μέχρι δεκαπέντε (15) μ.

-η αύξηση του συντελεστή κατ\` όγκο εκμετάλλευσης, με την προϋπόθεση ότι η επιφάνεια του γηπέδου είναι ίση ή μεγαλύτερη από οκτώ χιλιάδες (8.000) τ.μ. και οι αποστάσεις του κτιρίου από τα όρια του γηπέδου είκοσι (20) μ. Σε περιοχές που ισχύουν ειδικές διατάξεις αυτές κατισχύουν των ανωτέρω.

ζ) Στην περίπτωση ανέγερσης εμπορικών αποθηκών κατακορύφου τύπου (SILOS) συναρμολογουμένων (βιδωτών) το μέγιστο ποσοστό κάλυψης ορίζεται σε σαράντα τοις εκατό (40%) της επιφανείας του γηπέδου και ο Σ.Δ. σε 0,4.


