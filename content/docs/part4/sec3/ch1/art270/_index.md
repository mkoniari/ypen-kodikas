---
weight: 270
title: "Άρθρο 270 Σταθμοί εξυπηρέτησης αυτοκινήτων - Κέντρα διοίκησης αυτοκινητοδρόμων - Σταθμοί διοδίων"
slug: art270
prev: art269
next: art271
---

Οι όροι δόμησης και ο τρόπος έκδοσης των οικοδομικών αδειών για τους Σταθμούς Εξυπηρέτησης Αυτοκινήτων (Σ.Ε.Α.), Κέντρα Διοίκησης Αυτοκινητοδρόμων (Κ.Δ.Α.) και Σταθμούς Διοδίων (Σ.Δ.) σε ειδικές επιλεγμένες από τη Γενική Γραμματεία Υποδομών του Υπουργείου Υποδομών και Μεταφορών και το Ταμείο Εθνικής Οδοποιϊας (Τ.Ε.Ο.), θέσεις κατά μήκος των αυτοκινητοδρόμων και δρόμων ταχείας κυκλοφορίας ορίζονται ως εξής:

α. Σταθμοί εξυπηρέτησης αυτοκινήτων (Σ.Ε.Α.):

\- Ελάχιστη επιφάνεια γηπέδου: δέκα χιλιάδες (10.000) τ.μ.:

\- Μέγιστο ποσοστό κάλυψης: δεκαπέντε τοις εκατό (15%) της επιφάνειας του γηπέδου.

\- Μέγιστος συντελεστής δόμησης: είκοσι τοις εκατό (20%).

\- Αποστάσεις από πίσω και πλάγια όρια του γηπέδου: 7,5 μ.

\- Αποστάσεις μεταξύ των κτιρίων: πέντε (5.00) μ. Η απόσταση των κτιρίων από τον άξονα του δρόμου, καθώς και το ύψος των κτιρίων και των στεγάστρων, καθορίζονται από τη σχετική μελέτη. Επιτρέπεται η κατασκευή κτιριακών επιφανειών υπεράνω των αυτοκινητοδρόμων και κάθετα προς αυτούς (γεφυρωτές κατασκευές) σύμφωνα με την εγκεκριμένη μελέτη. Για τις εγκαταστάσεις αυτές δεν εφαρμόζεται το π.δ. της 15.6.1994 (Δ’ 632).

β. Σταθμοί Διοδίων και Κέντρα Διοίκησης Αυτοκινητοδρόμων (Σ.Δ.- Κ.Δ.Α.):

\- Ελάχιστη επιφάνεια γηπέδου: χίλια (1.000) τ.μ.

\- Μέγιστο ποσοστό κάλυψης: τριάντα τοις εκατό (30%) της επιφάνειας του γηπέδου.

\- Μέγιστος Σ.Δ.: πενήντα τοις εκατό (50%).

\- Μέγιστος αριθμός ορόφων: 2.

\- Μέγιστο ύψος κτιρίων: 7,50 μ. + 1,50 μ. για τη στέγη.

\- Αποστάσεις των κτιρίων από πίσω και πλάγια όρια: 5.00 μ. Η απόσταση των κτιρίων από τον άξονα του δρόμου καθορίζεται από τη σχετική μελέτη.

γ. Οι μελέτες εφαρμογής των Σ.Ε.Α., Κ.Δ.Α, και Σ.Δ. εγκρίνονται από τη Γενική Γραμματεία Υποδομών, ύστερα από σύμφωνη γνώμη της Διεύθυνσης Ειδικών Έργων Αναβάθμισης Περιοχών (Δ.Ε.Ε.Α.Π.).

δ. Για την κατασκευή των πιο πάνω εγκαταστάσεων (Σ.Ε.Α., Κ.Δ.Α. και Σ.Δ.) δεν απαιτείται η έκδοση οικοδομικής άδειας από την πολεοδομική υπηρεσία της περιοχής όπου αυτές κατασκευάζονται, αλλά η έγκριση των μελετών εφαρμογής επέχει θέση οικοδομικής άδειας. Η σύνδεση των εγκαταστάσεων αυτών με τα δίκτυα ύδρευσης, ηλεκτροφωτισμού, τηλεφώνου κ.λπ. γίνεται ύστερα από βεβαίωση της Τεχνικής Υπηρεσίας του Τ.Ε.Ο. ότι τα έργα εκτελέσθηκαν σύμφωνα με την εγκεκριμένη μελέτη.


