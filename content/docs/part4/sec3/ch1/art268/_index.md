---
weight: 268
title: "Άρθρο 268 Κτίρια συγκοινωνιακών φορέων"
slug: art268
prev: art267
next: art269
---

Επιτρέπεται η ανέγερση κτιρίων που προορίζονται για την εξυπηρέτηση των αναγκών των εταιρειών των Οδικών Συγκοινωνιών και Σταθερών Συγκοινωνιών ή άλλου κρατικού φορέα, καθώς και κάθε παρεμφερούς κρατικού συγκοινωνιακού φορέα που λειτουργεί με οποιαδήποτε νομική μορφή ή που θα δημιουργηθεί στο μέλλον (αμαξοστάσια, επισκευαστικές βάσεις, συνεργεία, κτίρια στάθμευσης, πλυντήρια, αποθήκες, γραφεία διοίκησης, δεξαμενές και γενικά εγκαταστάσεις εξυπηρέτησης και υποστήριξης θερμικών ή ηλεκτροκινήτων λεωφορείων, ηλεκτρικών συρμών (ΜΕΤΡΟ κ.λπ.) κατά παρέκκλιση των διατάξεων των 251 και 254, που εγκρίνεται με απόφαση του οικείου γραμματέα αποκεντρωμένης διοίκησης, μετά από αίτηση του αντίστοιχου φορέα και γνώμη ΣΥ.ΠΟ.Θ.Α. Η παρέκκλιση μπορεί να αναφέρεται μόνο στους παρακάτω όρους και περιορισμούς δόμησης:

α) στις αποστάσεις των κτιρίων από τα όρια του γηπέδου με τον όρο να μην είναι μικρότερες από δέκα (10) μ.,

β) στο ποσοστό κάλυψης, το οποίο δεν επιτρέπεται να υπερβαίνει το σαράντα τοις εκατό (40% ),

γ) στο ύψος το οποίο δεν επιτρέπεται να υπερβαίνει τα δώδεκα (12) μέτρα και σε περίπτωση στέγης, τα δεκατριάμισι (13,5) μ.,

δ) στον Σ.Δ., ο οποίος δεν επιτρέπεται να υπερβαίνει τα εννέα δέκατα (0,9),

ε) στον συντελεστή κατ\` όγκο εκμετάλλευσης που δεν επιτρέπεται να υπερβαίνει το 4,

στ) στην κατασκευή περισσότερων από ένα κτίρια μέσα στο ίδιο γήπεδο.


