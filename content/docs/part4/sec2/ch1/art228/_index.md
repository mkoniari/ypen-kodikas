---
weight: 228
title: "Άρθρο 228 Κατηγορίες οικισμών"
slug: art228
prev: art227
next: art229
---

1\. Για την εφαρμογή του παρόντος Κεφαλαίου διακρίνονται οι εξής κατηγορίες οικισμών:

α) Περιαστικοί: όσοι βρίσκονται σε επαφή ή σε απόσταση από αστικά κέντρα και έχουν ή αναμένεται να αποκτήσουν άμεση λειτουργική εξάρτηση ως τόποι προαστιακοί.

β) Παραλιακοί: όσοι εμπίπτουν στο σύνολό τους ή κατά τμήμα τους σε ζώνη πεντακοσίων (500) μ. από τον αιγιαλό, ή βρίσκονται έξω από τη ζώνη αυτή, αλλά η ανάπτυξή τους επηρεάζεται σημαντικά από τη θάλασσα. Εξαιρούνται, (δεν θεωρούνται παραλιακοί) όσοι οικισμοί βρίσκονται μέσα στη ζώνη των πεντακοσίων (500) μ. αλλά το κέντρο τους έχει υψόμετρο μεγαλύτερο ή ίσο από εκατό (100) μ. σύμφωνα με τα στοιχεία της Ελληνικής Στατιστικής Αρχής.

γ) Τουριστικοί: όσοι λειτουργούν ως πόλοι τακτικών ή εποχιακών τουριστικών συγκεντρώσεων.

δ) Αξιόλογοι: οικισμοί που τα μορφολογικά και πολεοδομικά τους χαρακτηριστικά συγκροτούν σύνολο σημαντικού αρχιτεκτονικού ενδιαφέροντος.

ε) Ενδιαφέροντες: όσοι συγκροτούν σύνολο περιορισμένου αρχιτεκτονικού ενδιαφέροντος.

στ) Αδιάφοροι: όσοι δεν απαιτούν ιδιαίτερη προστασία.

ζ) Συνεκτικοί: όσων τουλάχιστον το ενενήντα τοις εκατό (90%) των οικοδομών δεν απέχουν ανά δύο (2) μεταξύ τους απόσταση μεγαλύτερη των σαράντα (40) μ. Ως οικοδομή νοείται κάθε κτίσμα ανεξάρτητα από τη χρήση του, με εμβαδόν τουλάχιστον δέκα (10) τ.μ.

η) Διάσπαρτοι: όσοι δεν είναι συνεκτικοί.

θ) Δυναμικοί: όσοι έχουν πληθυσμό ίσο ή μεγαλύτερο των διακοσίων (200) κατοίκων σύμφωνα με την τελευταία απογραφή πληθυσμού και κατά την απογραφική περίοδο της τελευταίας δεκαετίας εμφανίζουν πληθυσμιακή αύξηση μεγαλύτερη του 10%, ή κατά την τελευταία τριετία εμφανίζουν αριθμό νέων οικοδομών και προσθηκών κυρίων χώρων σε ποσοστό μεγαλύτερο του είκοσι τοις εκατό (20%) του συνολικού αριθμού των υπαρχόντων κτιρίων του οικισμού. Σε περίπτωση οικισμού στον οποίο διαπιστώνεται πληθυσμιακή μόνο αύξηση, η οποία όμως προκύπτει από πληθυσμιακές μετακινήσεις (κτηνοτροφικός οικισμός) μπορεί ο οικισμός να μη χαρακτηρίζεται δυναμικός.

ι) Στάσιμοι: όσοι δεν είναι δυναμικοί.

ια) Μικροί: όσοι κατά την τελευταία απογραφή είχαν πληθυσμό μέχρι και διακοσίους (200) κατοίκους ή μέχρι εκατό (100) οικοδομές.

ιβ) Μεσαίοι: όσοι είχαν κατά την τελευταία απογραφή πληθυσμό από διακόσιους έναν έως και χιλίους (201-1.000) κατοίκους ή μέχρι πεντακόσιες (500) οικοδομές.

ιγ) Μεγάλοι: όσοι κατά την τελευταία απογραφή είχαν πληθυσμό από χίλιους έναν έως και δύο χιλιάδες (1.001–2.000) κατοίκους.

2\. Η διάκριση και κατάταξη των οικισμών στις πιο πάνω κατηγορίες γίνεται με απόφαση του γραμματέα αποκεντρωμένης διοίκησης μετά από γνώμη του οικείου ΣΥ.ΠΟ.Θ.Α. Η απόφαση του γραμματέα δημοσιεύεται στην Εφημερίδα της Κυβερνήσεως.


