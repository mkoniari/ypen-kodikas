---
weight: 230
title: "Άρθρο 230 Διαδικασία καθορισμού ορίων οικισμού"
slug: art230
prev: art229
next: art231
---

1. Το προεδρικό διάταγμα καθορισμού των ορίων οικισμού δημοσιεύεται στην Εφημερίδα της Κυβερνήσεως, συνοδευόμενο από τοπογραφικό διάγραμμα ή ορθοφωτοχάρτη κατάλληλης κλίμακας (1:1.000 έως 1:5.000), στο οποίο σημειώνονται τα όρια του οικισμού, ως κορυφές κλειστής ή κλειστών πολυγωνικών γραμμών με τις ψηφιακές συντεταγμένες αυτών εξαρτημένες από το Εθνικό Τριγωνομετρικό Δίκτυο (ΕΓΣΑ’ 87). Με το ίδιο διάταγμα μπορεί να γίνεται διάκριση του οικισμού σε κατηγορίες σύμφωνα με [το άρθρο 228]({{< relref "art228" >}} "Δείτε το Σχετικό"). Για τις περιπτώσεις οικισμών περιαστικών ή παραλιακών ή τουριστικών ή δυναμικών ή αξιόλογων συνεκτικών στο διάγραμμα καθορισμού των ορίων προσδιορίζονται και τα συνεκτικά τμήματα του οικισμού.

2. Η διαδικασία για τον καθορισμό των ορίων των πιο πάνω οικισμών κινείται από τον οικείο δήμο, μπορεί δε να κινηθεί και από την οικεία αποκεντρωμένη διοίκηση ή το Υπουργείο Περιβάλλοντος και Ενέργειας.

 3.Σε περίπτωση κίνησης της διαδικασίας από τον δήμο, η απόφαση του δημοτικού συμβουλίου και το τοπογραφικό διάγραμμα ή ο ορθοφωτοχάρτης εκτίθενται στο δημοτικό κατάστημα επί δέκα πέντε (15) εργάσιμες ημέρες. Κατά το ίδιο χρονικό διάστημα αναρτώνται στην ιστοσελίδα του δήμου και της οικείας αποκεντρωμένης διοίκησης. Για το γεγονός αυτό ειδοποιείται το κοινό με σχετική δημοσίευση σε δύο (2) εφημερίδες, τοπικής ή εθνικής κυκλοφορίας, και με ανάρτηση στην ιστοσελίδα του δήμου. Το κοινό έχει δικαίωμα πρόσβασης για ενημέρωση, μεταφόρτωση των δεδομένων και υποβολή ενστάσεων. Οι υπηρεσίες αυτές παρέχονται χωρίς να απαιτείται η χρήση ειδικής ηλεκτρονικής άδειας. Κάθε ενδιαφερόμενος μπορεί μέσα στην προθεσμία αυτή να λάβει γνώση των παραπάνω στοιχείων και να υποβάλει εγγράφως ή ηλεκτρονικά στην ιστοσελίδα του δήμου ένσταση. Ο δήμος οφείλει να διαβιβάσει τις ενστάσεις μαζί με τη γνωμοδότησή του στην αποκεντρωμένη διοίκηση.

4\. Σε περίπτωση κίνησης της διαδικασίας από την αποκεντρωμένη διοίκηση ή το Υπουργείο Περιβάλλοντος και Ενέργειας, η μελέτη οριοθέτησης αποστέλλεται στον οικείο δήμο για γνωμοδότηση μέσα σε προθεσμία τριάντα (30) εργάσιμων ημερών από τη λήψη της. Η γνωμοδότηση του δημοτικού συμβουλίου εκδίδεται μετά την τήρηση της ίδιας όπως στην παράγραφο 3 διαδικασίας και κοινοποιείται στην οικεία αποκεντρωμένη διοίκηση ή το Υπουργείο Περιβάλλοντος και Ενέργειας κατά περίπτωση. Εάν οι προθεσμίες περάσουν άπρακτες η γνωμοδότηση θεωρείται θετική και προωθείται η διαδικασία έκδοσης προεδρικού διατάγματος.


