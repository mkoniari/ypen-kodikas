---
weight: 240
title: "Άρθρο 240 Διαδικασία καθορισμού ορίων οικισμού"
slug: art240
prev: art239
next: art241
---

1\. Το προεδρικό διάταγμα καθορισμού των ορίων οικισμού προϋφιστάμενου του έτους 1923 δημοσιεύεται στην Εφημερίδα της Κυβερνήσεως, συνοδευόμενο από τοπογραφικό διάγραμμα ή ορθοφωτοχάρτη κατάλληλης κλίμακας (1: 1.000 έως 1: 5.000), στο οποίο σημειώνονται τα όρια του οικισμού, ως κορυφές κλειστής ή κλειστών πολυγωνικών γραμμών με τις ψηφιακές συντεταγμένες αυτών εξαρτημένες από το Εθνικό Τριγωνομετρικό Δίκτυο (ΕΓΣΑ ’87).

2\. Η διαδικασία για τον καθορισμό των ορίων των παραπάνω οικισμών κινείται από τον οικείο δήμο, μπορεί δε να κινηθεί και από την αποκεντρωμένη διοίκηση.

3\. Στην περίπτωση που η διαδικασία κινείται από τον δήμο, η απόφαση του δημοτικού συμβουλίου και το τοπογραφικό διάγραμμα ή ο ορθοφωτοχάρτης εκτίθενται στο δημοτικό κατάστημα και αναρτώνται στην ιστοσελίδα του δήμου και της οικείας αποκεντρωμένης διοίκησης επί δέκα πέντε  (15) εργάσιμες ημέρες. Για το γεγονός αυτό ειδοποιείται το κοινό με σχετική δημοσίευση σε δύο (2) εφημερίδες, τοπικής ή εθνικής κυκλοφορίας, και με ανάρτηση στην ιστοσελίδα του δήμου. Το κοινό έχει δικαίωμα πρόσβασης για ενημέρωση, μεταφόρτωση των δεδομένων και υποβολή ενστάσεων. Οι υπηρεσίες αυτές παρέχονται χωρίς να απαιτείται η χρήση ειδικής ηλεκτρονικής άδειας. Κάθε ενδιαφερόμενος μπορεί μέσα στην προθεσμία αυτή να λάβει γνώση των παραπάνω στοιχείων και να υποβάλει  εγγράφως ή ηλεκτρονικά στην ιστοσελίδα του δήμου ένσταση. Ο δήμος οφείλει να διαβιβάσει τις ενστάσεις μαζί με τη γνωμοδότησή του στην αποκεντρωμένη διοίκηση.

4. Στην περίπτωση που η διαδικασία κινείται από την αποκεντρωμένη διοίκηση η μελέτη οριοθέτησης αποστέλλεται στον οικείο δήμο για γνωμοδότηση, η οποία πρέπει να εκδίδεται και να κοινοποιείται στην οικεία αποκεντρωμένη διοίκηση εντός τριάντα (30) εργάσιμων ημερών από τη λήψη της μελέτης. Αν παρέλθει άπρακτη η προθεσμία αυτή, η γνωμοδότηση θεωρείται θετική. Μέσα στην ίδια προθεσμία πρέπει να εκπληρώνονται από τον δήμο τα οριζόμενα στην παρ. 3. Αν παρέλθει άπρακτη η παραπάνω προθεσμία ο γραμματέας της αποκεντρωμένης διοίκησης ή ο Υπουργός μπορεί μετά σύμφωνη γνώμη του ΣΥ.ΠΟ.Θ.Α. ή του ΚΕ.ΣΥ.ΠΟ.Θ.Α. κατά περίπτωση  να προτείνει την έκδοση του προεδρικού διατάγματος καθορισμού των ορίων και χωρίς τη γνωμοδότηση του δημοτικού συμβουλίου.

5\. Το ΣΥ.ΠΟ.Θ.Α. ή το ΚΕ.ΣΥ.ΠΟ.Θ.Α. γνωμοδοτεί εντός ενός μήνα από την περιέλευση στην αποκεντρωμένη διοίκηση  των στοιχείων της σχετικής διαδικασίας από τον δήμο.


