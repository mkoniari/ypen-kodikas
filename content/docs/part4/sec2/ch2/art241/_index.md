---
weight: 241
title: "Άρθρο 241 Αρτιότητα"
slug: art241
prev: art240
next: art242
---

1.α) Άρτια και οικοδομήσιμα θεωρούνται τα οικόπεδα που έχουν ελάχιστο εμβαδόν δύο χιλιάδων (2.000) τ.μ. και πρόσωπο σε υφιστάμενο κοινόχρηστο χώρο.

β) Ειδικά τα οικόπεδα που βρίσκονται σε οικισμούς απομακρυσμένους από αστικά κέντρα (ορεινούς, δυσπρόσιτους κ.λ.π.) και οι οποίοι, επί πλέον, δεν εμφανίζουν έντονη ανάπτυξη και έχουν κατά την τελευταία απογραφή πραγματικό πληθυσμό κάτω των οκτακοσίων (800) κατοίκων, θεωρούνται άρτια και οικοδομήσιμα, εφόσον έχουν εμβαδόν πεντακοσίων (500) τ.μ. και πρόσωπο σε υφιστάμενο κοινόχρηστο χώρο. Οι οικισμοί αυτοί καθορίζονται με αποφάσεις του αρμόδιου γραμματέα αποκεντρωμένης διοίκησης μετά από πρόταση του οικείου δημοτικού συμβουλίου και γνώμη του οικείου ΣΥ.ΠΟ.Θ.Α. Η πρόταση του δημοτικού συμβουλίου με πρόσκληση για υποβολή ενστάσεων εκτίθεται στο δημοτικό κατάστημα και αναρτάται στην ιστοσελίδα του δήμου και της αποκεντρωμένης διοίκησης επί ένα μήνα. Για το γεγονός αυτό το κοινό ειδοποιείται με σχετική δημοσίευση σε δύο (2) εφημερίδες, τοπικής ή εθνικής κυκλοφορίας και ανάρτηση στην ιστοσελίδα του δήμου. Όσοι έχουν έννομο συμφέρον, μπορούν να υποβάλλουν ενστάσεις προς τον γραμματέα της οικείας αποκεντρωμένης διοίκησης μέσα σε δέκα (10) εργάσιμες ημέρες από την τελευταία δημοσίευση της πρόσκλησης κατά τα άνω. Οι ενστάσεις παραδίδονται στο γραμματέα του δήμου με απόδειξη παραλαβής. Μετά τη λήξη της προθεσμίας, η πρόταση του δημοτικού συμβουλίου με τις υποβληθείσες ενστάσεις διαβιβάζονται στο γραμματέα της αποκεντρωμένης διοίκησης, ο οποίος αποφασίζει μέσα σε προθεσμία ενός μήνα, διαβιβάζει δε την απόφασή του με τον σχετικό φάκελο στον Υπουργό Περιβάλλοντος και Ενέργειας, ο οποίος μπορεί να την ακυρώσει εντός δύο μηνών. Αν παρέλθει άπρακτη η παραπάνω προθεσμία η απόφαση του γραμματέα της αποκεντρωμένης διοίκησης καθίσταται εκτελεστή και δημοσιεύεται με δική του φροντίδα στην Εφημερίδα της Κυβερνήσεως, οπότε και αρχίζει η ισχύς της.

2\. Κατά παρέκκλιση των διατάξεων της παρ. 1 θεωρούνται άρτια και οικοδομήσιμα τα οικόπεδα που έχουν:

α) κατά την 13.3.1981 (ημερομηνία δημοσίευσης του π.δ. της 2.3.1981, Δ΄138) : Ελάχιστο εμβαδόν : 300 τ.μ. και

β) κατά την 25.7.1979 (ημερομηνία δημοσίευσης του π.δ. της 19.7.1979, Δ΄401) : Ελάχιστο εμβαδόν : 150 τ.μ.


