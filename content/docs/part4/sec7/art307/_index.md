---
weight: 307
title: "Άρθρο 307 Επιτρεπτές περιφράξεις"
slug: art307
prev: art306
next: art308
---

1\. Κατ’ εξαίρεση από τις διατάξεις της παρ. 1 [του άρθρου 306 ]({{< relref "art306" >}} "Δείτε το Σχετικό")επιτρέπονται οι περιφράξεις σε ζώνη πλάτους πεντακοσίων (500) μέτρων από την ακτή ή την όχθη δημόσιας λίμνης για την προστασία των εξής καλλιεργειών ή ειδικών χρήσεων:

-Ειδικών καλλιεργειών, που η περίφραξή τους είναι αναγκαία για την προστασία τους και την προστασία του κοινού από φυτοφάρμακα. Οι καλλιέργειες αυτές είναι κηπευτική, οπωροφόρα, εσπεριδοειδή, ανθοκομικές καλλιέργειες, καλλιέργειες υπό κάλυψη, νέες φυτείες, φυτώρια.

-Κτιριακών και λοιπών εγκαταστάσεων γεωργικών, κτηνοτροφικών, αλιευτικών και λοιπών αγροτικών δραστηριοτήτων.

-Τουριστικών - Ξενοδοχειακών εγκαταστάσεων.

-Βιομηχανικών εγκαταστάσεων.

-Χώρων και εγκαταστάσεων τεχνικής εξυπηρέτησης οικισμών ιδίως: α) βιολογικού καθαρισμού, β) εγκαταστάσεων και δεξαμενών ύδρευσης, γ) εγκαταστάσεων ηλεκτροδότησης και τηλεπικοινωνιών.

-Στρατιωτικών εγκαταστάσεων.

-Μεγάλων συγκοινωνιακών εγκαταστάσεων (λιμάνια, αεροδρόμια, κ.λπ.).

-Αρχαιολογικών χώρων.

-Μνημείων της φύσης, υγροτόπων, υδροβιοτόπων, σημαντικών πηγών γλυκού νερού.

-Εκτροφείων θηραμάτων.

-Κτιρίων εκπαίδευσης - σχολεία κλπ.

-Κτιρίων κοινωνικής πρόνοιας (παιδικοί σταθμοί – παιδικές κατασκηνώσεις- άσυλα, κ.λπ.).

-Κτιρίων περίθαλψης (νοσοκομεία, κλινικές, κ.λπ.).

-Αθλητικών εγκαταστάσεων (π.χ. πισίνες, τέννις, κ.λπ.).

-Οργανωμένων πλαζ.

-Παιδικών Χαρών – Παιδοτόπων.

-Φυλακών - Σωφρονιστικών ιδρυμάτων.

-Νεκροταφείων.

-Μονών.

-Κτιρίων δημοσίων ή κοινωφελών σκοπών.

-Χώρων συνάθροισης κοινού (υπαίθρια θέατρα, κινηματογράφοι).

-Χώρων εκθέσεων και αγοράς.

-Λατομικών χώρων μόνο στα ανώτερα κάθε φορά όρια των μετώπων εκμετάλλευσης.

2\. α. Οι περιφράξεις πρέπει να τοποθετούνται σε απόσταση πενήντα (50) μέτρων από τη γραμμή αιγιαλού ή την όχθη δημόσιας λίμνης.

β. Εξαιρούνται οι στρατιωτικές εγκαταστάσεις, μεγάλες συγκοινωνιακές εγκαταστάσεις, ειδικές περιπτώσεις βιομηχανικών συγκροτημάτων (μεταλλουργίες, πετρελαιοειδή, μονάδες παραγωγής τσιμέντου κλπ.), οι σκάλες φόρτωσης υλικών εξορυκτικών εγκαταστάσεων, καθώς και οι λοιπές χρήσεις που κατά την κρίση της πολεοδομικής υπηρεσίας και μετά από πρόταση του αρμόδιου για τη χρήση του γηπέδου φορέα, η περίφραξή τους σε απόσταση μικρότερη των πενήντα (50) μέτρων από την ακτή κ.λπ. είναι απολύτως απαραίτητη για τη λειτουργία τους.

γ. Για τις ειδικές καλλιέργειες, επιτρέπεται η περίφραξή τους και σε απόσταση μικρότερη των πενήντα (50) μ. όταν δεν παρεμποδίζεται η παράλληλη προς τη γραμμή αιγιαλού ή την όχθη της λίμνης, προσπέλαση του κοινού. Η απόσταση αυτή καθορίζεται κατά περίπτωση από τις κατά τόπους πολεοδομικές υπηρεσίες ανάλογα με τις τοπικές συνθήκες και δεν μπορεί να είναι μικρότερη από ενάμισι (1,5) μέτρο.

3\. Η περίφραξη των τουριστικών εγκαταστάσεων τοποθετείται σε απόσταση όχι μεγαλύτερη από πέντε (5) μέτρα γύρω από το περίγραμμα του κτιρίου ή γύρω από τα ακραία κτίσματα του συγκροτήματος των οικίσκων, όταν πρόκειται για διεσπαρμένα κτίρια. Για τα κάμπινγκ και τις κατασκηνώσεις οι περιφράξεις καθορίζονται κατά περίπτωση από τις πολεοδομικές υπηρεσίες, ύστερα από πρόταση της αρμόδιας για την αδειοδότηση της εγκατάστασής τους υπηρεσίας.


